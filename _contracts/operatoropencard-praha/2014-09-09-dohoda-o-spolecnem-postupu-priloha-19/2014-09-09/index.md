#PŘÍLOHA 19 LOGOMANUÁL OCHRANNÉ ZNÁMKY OPENCARD

(obrázek 1)

##GRAFICKÉ VYOBRAZENÍ OPENCARD

(obrázek 2)

##LOGOTYP

Logotyp je navržen tak, aby v sobě spojoval důvěryhodnost s hravostí a budil
přátelský dojem. Je složen z části typografické „opencard" a grafického symbolu
klíčové dírky. Stylizovaná neuzavřená klíčová dírka symbolizuje otevřenost, volný
přístup či otevřené možnosti. Charakteristika tedy koresponduje se samotným
programem Opencard. U hlavní varianty loga je symbol umístěn na střed nad
typografickou část. Při komplikovaném použití této kompozice loga je povolena
doplňková varianta, kde je symbol umístěn před typografickou část. Logotyp je svým
zpracováním, výběrem fontu a barevností dokonale srozumitelný, moderní
a atraktivní pro širokou veřejnost.

(obrázek 3)

##LOGOTYP - DOPORUČENÉ BAREVNÉ VARIANTY

V základní červenohnědé variantě musí být logotyp používán vždy na bílém
podkladu. Doporučeno je i několik inverzních variant: bílé písmo s červeným
symbolem na definovaném rudohnědém podkladu a bílé písmo s rudohnědým
symbolem na definovaném červeném podkladu. Dále je povolena varianta bílého
písma s červeným symbolem na pokladu přechodu (viz BARVY V PŘECHODU).
Logotyp se nesmí aplikovat na jiných barvách podkladu, než jaké jsou definovány
v tomto manuálu, na fotografii či jinak barevně nestálém podkladu.

(obrázek 4)

##LOGOTYP - DOPORUČENÉ ČERNOBÍLÉ VARIANTY

Černobílou variantu logotypu tvoří 100% černá typografická část a 100% černá
grafická značka (využití především pro tisk na ČB tiskárnách, razítka atd.). Inverzní
černobílá varianta je tvořena bílou typografickou částí s bílou grafickou značkou
(použití na 100% černé). Logotyp se nesmí aplikovat na fotografii či jinak
barevně nestálém podkladu.

(obrázek 5)

##OCHRANNÁ ZÓNA

Základní ochrannou zónu vymezuje pomyslná volná oblast kolem logotypu,
která sice není graficky vyznačena, ale zajišťuje, aby značka mohla „dýchat"
a byla výrazná i při použití dalších grafických prvků. Zóna je vymezena šířkou
písmene „o" při jeho aktuální velikosti. Hranice ochranné zóny zároveň vymezuje
minimální vzdálenost značky od okraje dokumentů.

(obrázek 6)

##ROZMĚROVÁ ŘADA - MINIMÁLNÍ VELIKOST

Stanovená minimální velikost je dána dobrou čitelností nejmenších
elementů loga a je vymezena šířkou x,
kdy u základní varianty je
x = 15 mm
a u doplňkové
x = 19,5 mm.
Při použití minimální velikosti logotypu je nutné brát v úvahu,
že čitelnost značky výrazně ovlivňuje i reprodukční/tisková technologie.

(obrázek 7)

##ZAKÁZANÉ VARIANTY

Je zakázáno logotyp deformovat, rozdělovat typografickou část s grafickou
značkou, měnit umístění a poměry umístění typografické části a grafické značky,
přebarvovat do jiných barev, než je určeno v tomto manuálu. Také se nesmí
měnit zalomení a font a kombinovat s jinými grafickými prvky či jinak upravovat.

(obrázek 8)

##PÍSMO

Základním písmem Opencard je rodina bezpatkových písmových
fontů UNITUS T CE, zejména REGULAR a BOLD, ale i ostatních řezů této
rodiny. Font se používá při sazbě sloganů, nadpisů, textů. Při běžné kancelářské
korespondenci v MS Office pro PC je doporučeno používat font Arial.

(obrázek 9)

##BAREVNOST - ZÁKLADNÍ BARVY

Pro typografickou část logotypu byl zvolen tmavý odstín červené korporátní
barvy. U grafické značky logotypu byla vybrána sytě červená barva.
Obě barvy spolu harmonicky ladí. Při použití barev na jiné než běžné materiály
a u fólií musí vždy proběhnout vzorkování.

(obrázek 10)

##BAREVNOST - BARVY V PŘECHODU

Pro zpestření korporátních materiálů Opencard slouží doplňkový podklad
s přechodem. Na něj lze aplikovat, buď inverzní logo s bílým písmem a červeným
symbolem, nebo funkční grafický prvek gotických oken (viz FUNKČNÍ GRAFICKÝ
PRVEK). Aplikace tohoto doplňkového podkladu by měla být užívána v citlivém
poměru s ostatními základními variantami kvůli zachování její odlišnosti
a exkluzivity. Není proto doporučen pro časté použití nebo plošně
na všechny tištěné materiály, reklamní předměty, oděvy atd.

(obrázek 11)

##ODSTÍNY BAREV
Doporučené méně procentní odstíny stěžejních barev se vztahují
pouze na doplňkovou grafiku. Doporučené barevné odstíny
jsou 20 %, 40 %, 60 %, 80 % nebo dle citu grafika.

(obrázek 12)

##FUNKČNÍ GRAFICKÝ PRVEK

Je sestaven z geometrických prvků a znázorňuje stylizované gotické okno.
Reprezentuje tak významnou část historické české architektury. Grafický prvek
účinně napomáhá k identifikaci značky a doplňuje ji o další významový rozměr.
Jeho využití není nijak omezeno, ale je doporučeno využívat jej na ušlechtilejší
materiály než v hlavním komunikačním proudu. Prvořadě však otevírá nový
prostor pro tvůrčí invenci grafika či designéra.

##UKÁZKA FUNKČNÍHO GRAFICKÉHO PRVKU

Funkční grafický prvek stylizovaného gotického okna lze používat s jakoukoli
barvou (i jejím odstínem) uvedenou v tomto manuálu. To samé se týká
barevného podkladu. Je povoleno z tohoto grafického prvku používat výřezy, ale
není možné jej jakkoli účelově deformovat. Kvůli dobré čitelnosti není povoleno
umisťovat logotyp přes tento grafický prvek.

(obrázek 13)

(obrázek 14)

##SAMOLEPKA K OZNAČENÍ MÍSTA OPENCARD

Čtvercové samolepky slouží k označení místa, kde je Opencard akceptována.
Varianty vycházejí z povolené barevnosti logotypu. Ovšem samotný logotyp
neodpovídá základní velikosti. Je zde povolena výjimka ve vztahu mezi
typografickou částí loga a grafickým symbolem. Symbol je umístěn jako
u základní předlohy logotypu, ale od spodní hrany je poměrově zvětšen
na 175 % své velikosti. U ochranné zóny logotypu je povoleno zmenšit
její definovanou velikost na 88 %.

##TISKOVÉ MATERIÁLY

(obrázek 15)

##AUTOR

MARK BBDO

Štulcova 89/4, Nové proboštství

128 00 Praha 2 - Vyšehrad

Czech Republic

Tel.: (+420) 221 617 222

Fax: (+420) 221 617 248

markbbdo@markbbdo.cz
